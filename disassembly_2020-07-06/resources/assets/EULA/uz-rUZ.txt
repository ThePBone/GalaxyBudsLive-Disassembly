Yakuniy foydalanuvchi bilan litsenziya kelishuvi

Samsung tomonidan ishlab chiqarilgan yoki Galaxy Watch, Galaxy Fit va Galaxy Buds oilasiga kiruvchi Samsung brendi ostidagi taqiladigan qurilmalar (birgalikda “Taqiladigan qurilma” deb ataladi) va Samsung kompaniyasining taqiladigan qurilmalarini boshqaruvchi ilovalardan (birgalikda “Manager” deb ataladi) foydalanishdan oldin ushbu Yakuniy foydalanuvchi bilan litsenziya kelishuvini (keyingi o‘rinlarda “Kelishuv” deb ataladi) diqqat bilan o‘qib chiqing, chunki unda muhim ma’lumotlar mavjud.
Ushbu Kelishuv siz (jismoniy yoki yuridik shaxs) bilan Samsung Electronics Co., Ltd. (keyingi o‘rinlarda “Samsung” deb ataladi) o‘rtasidagi Samsung va ushbu Kelishuvga tegishli bo‘lgan uning sho‘ba kompaniyalari hamda uning tashqi ta’minotchilari va litsenziya beruvchilari egalik qiluvchi, Taqiladigan qurilma va/yoki Manager dasturidan (birgalikda “Dasturiy ta’minot” deb ataladi) foydalanishingiz bilan bog‘liq bo‘lgan dasturiy ta’minot va tegishli multimedia, bosma materiallar, “onlayn” yoki elektron hujjatlarni o‘z ichiga oluvchi dasturiy ta’minot bo‘yicha huquqiy kelishuvdir.
Manager – bu mobil qurilmani (keyingi o‘rinlarda “Qurilma” deb ataladi) Taqiladigan qurilmaga ulash uchun mo‘ljallangan dasturiy ta’minot bo‘lib, u Qurilma orqali Taqiladigan qurilmaning dasturiy ta’minotini boshqarish, nazorat qilish yoki yangilash imkonini beradi. Taqiladigan qurilma normal ishlashi uchun avvaldan o‘rnatilgan dasturiy ta’minotdan foydalanadi.  Taqiladigan qurilma, Manager yoki avvaldan o‘rnatilgan dasturiy ta’minotdan foydalanish orqali siz ushbu Kelishuv shartlarini qabul qilgan hisoblanasiz.  Agar ushbu shartlarga rozi bo‘lmasangiz, Taqiladigan qurilma, Manager yoki avvaldan o‘rnatilgan dasturiy ta’minotdan foydalanmang.

1. Xizmat va eslatmalar
Taqiladigan qurilma o‘zi yoki Qurilmangizga ulangan holatda turli imkoniyatlarni taqdim etadi. Agar Taqiladigan qurilmani telefonga ulamasdan ishlatadigan bo‘lsangiz, uning ayrim funksiyalari cheklanishi mumkin.
Taqiladigan qurilma va Qurilmadagi funksiyalar o‘z egasi uchun taqdim etilgani bois ruxsatsiz kirishdan ehtiyot bo‘ling. Taqiladigan qurilma boshqa Qurilmaga ulangan vaqtda ulardan bir-biriga ma’lumot o‘tkazish mumkin bo‘ladi. Qanday qilib qurilmaga ulash/aloqani uzish haqida bilib oling hamda agar zarurat bo‘lmasa, Taqialdigan qurilma va boshqa Qurilma o‘rtasidagi aloqani darhol uzib qo‘ying (ayrim taqiladigan qurilmalar, masalan, Galaxy Buds Qurilmangizga avtomatik ravishda ulanishi mumkin.)

Taqiladigan qurilma taqdim etuvchi xizmatlar va/yoki xususiyatlar mamlakat, Qurilma modeli yoki tarmoq operatoriga bog‘liq ravishda farq qilishi yoki cheklangan bo‘lishi mumkin.
Taqiladigan qurilma va Manager tarkibida umumiy sog‘lomlashtirish va jismoniy mashg‘ulotlarni boshqaruvchi ma’lum Dasturiy ta’minot (“Fitnes dasturi”) mavjud bo‘lishi yoki unga mos kelishi mumkin. Taqiladigan qurilma va Fitnes dasturi faqat hordiq maqsadlari uchun mo‘ljallangan bo‘lib, u kasallik yoki boshqa holatlarga tashxis qo‘yish, davolanish, og‘riqni pasaytirish, davolash yoki kasallikning oldini olish yoki boshqa tibbiy maqsadlar uchun mo‘ljallanmagan. Fitnes dasturidan olingan tegishli ma’lumotlar faqat axborot o‘rnida qaralaib, ular tibbiy maslahat sifatida ko‘rilmasligi kerak hamda shifokoringiz yoki boshqa tibbiyot xodimlari va sizning o‘rtangizdagi munosabatlarning o‘rnini bosish uchun mo‘ljallanmagan. Fitnes dasturidan olingan ma’lumotlar bilan cheklanib, professional tibbiy maslahat olish va shifokor ko‘rigidan o‘tishni hech qachon inkor etmang.
Samsung ushbu xizmatlar va/yoki ma’lumotlar bilan bog‘liq bo‘lgan, shu jumladan, tavsiyalar, mashg‘ulotlar, maslahatlar va/yoki ko‘rsatmalar bilan bog’liq har qanday jarohatlar, shikastlar, yo‘qotishlar va/yoki foydalanuvchining xarajatlari, Fitnes dasturi ko‘rsatgan yoki shu dastur orqali olingan har qanday ma’lumotlarning aniqligi uchun ham javobgarlikni o‘z zimmasiga olmaydi. Samsung uchinchi tomonning tashqi veb-saytlari tarkibidagi maqolalar yoki materiallardagi ma’lumotlarning aniqligi, axborot materiallari yoki ulardan foydalanishning xavfsizligi va muhofazasiga javobgar emas. Uchinchi tomonlarning veb-saytlaridagi ma’lumotlar yoki axborot materiallariga izohlar, ushbu ma’lumotlarning aniqligi, shu saytning kontentini ma’qullash yoki umuman izoh deb hisoblanmaydi. Siz Taqiladigan qurilma yoki Fitnes dasturi, qurilmaga oldindan o‘rnatilgan biror ilovadan foydalanish davomida oladigan ma’lumotlaringiz maqsadga muvofiq, to‘g‘ri, to‘liq yoki ishonchli bo‘lmasligi mumkinligini bilasiz va bunga rozilik bildirasiz.

2. Litsenziyaning taqdim etilishi
Ushbu Kelishuv shartlari va qoidalariga muvofiq, sizga Qurilmangizga Manager dasturini o‘rnatish, foydalanish, kirish, namoyish qilish va ishga tushirish bo‘yicha cheklangan, mutlaq bo‘lmagan, qaytarib olinishi mumkin bo‘lgan litsenziya taqdim etiladi. Siz Qurilmaga bir nechta Taqiladigan qurilmani Manager orqali ulashingiz mumkin, biroq Taqiladigan qurilmalardan bir vaqtning o‘zida foydalana olmaysiz. Shuningdek, siz Taqiladigan qurilmani bir nechta Qurilmaga, jumladan va shu bilan cheklanmagan holda, kompyuterga ulay olmaysiz.
Dasturiy ta’minotdagi ba’zi elementlarga nisbatan ochiq kodli dasturiy ta’minot litsenziyalarining shartlari qo‘llanilishi mumkin.  Ochiq kodli dasturiy ta’minot litsenziyasi qoidalari ushbu Kelishuv shartlarining ayrimlariga nisbatan ustunlik qilishi mumkin.

3. Huquqlar va egalikning saqlanishi
Samsung ushbu Kelishuvda yaqqol tarzda sizga taqdim etilmagan barcha huquqlarni o‘zida saqlab qoladi. Bu Dasturiy ta’minot mualliflik huquqi va intellektual mulk to‘g‘risidagi boshqa qonunlar va shartnomalar bilan himoya qilinadi. Samsung Dasturiy ta’minotga nisbatan egalik huquqi, mualliflik huquqi va boshqa intellektual mulk huquqlariga egalik qiladi. Ushbu Dasturiy ta’minot sotilmaydi, balki litsenziya asosida taqdim etiladi.

4. Cheklovlar
Dasturiy ta’minot kodi yoki algoritmlari ustida muhandislik tahlilini o‘tkazish, dekompilyatsiya qilish, qismlarga ajratish yoki boshqa tarzda ochib ko‘rishga urinish, Dasturiy ta’minotning biror xususiyatini o‘zgartirish, o‘chirib qo‘yish yoki uning asosida hosilaviy mahsulotlarni yaratish mumkin emas. Dasturiy ta’minotni ijaraga, lizingga, qarzga, sublitsenziyaga berish yoki Dasturiy ta’minot bilan tijoriy hosting xizmatlarini ko‘rsatish mumkin emas.

5. Xizmatni yangilash, o‘zgartirish yoki to‘xtatib qo‘yish
Samsung istalgan vaqtda ushbu Xizmat uchun yangilanishlarni yoki yangi versiyalarni (“Yangilanishlar”), jumladan va shu bilan cheklanmagan holda, xatoliklar uchun tuzatmalar, xizmatni kuchaytirish vositalari, yangi funksiyalarni taqdim etishi, mavjud funksiyalarni o‘chirib tashlashi yoki Xizmatni modifikatsiya qilishi mumkin. Yangilanishlar ushbu Kelishuv shartlari bilan tartibga solinib, bunday Yangilanishlar bilan birgalikda alohida shartlar va qoidalar taqdim etiladigan hollar bundan mustasno hisoblanadi hamda bunday hollarda Yangilanishlarga nisbatan o‘sha alohida shartlar va qoidalar qo‘llaniladi. Xavfsizlik dasturiy ta’minoti uchun yangilanishlar, jiddiy xatoliklar uchun tuzatmalar yoki boshqa muhim Yangilanishlar siz va boshqa foydalanuvchilarni himoya qilishga yordam berish maqsadida bunday Yangilanishlarni o‘z vaqtida olishning muhimligini hisobga olingan holda avtomatik ravishda yuklab olinishi va o‘rnatilishi mumkin. Samsung istalgan vaqtda ushbu Xizmat yoki uning biror qismini o‘zgartirish, to‘xtatib qo‘yish, olib tashlash, foydalanishni cheklab qo‘yish yoki kirish imkoniyatini o‘chirib qo‘yish huquqini yaqqol o‘zida saqlab qoladi.
Samsung Taqiladigan qurilma uchun Dasturiy ta’minot yangilanishlarini taqdim etishi mumkin. Odatda, siz Taqiladigan qurilmaning dasturiy ta’minotini Manager yordamida yangilashingiz mumkin, biroq ayrim holatlarda, masalan Galaxy Buds misolida uni kompyuter dasturi orqali yangilashingiz mumkin.
Bunday Yangilanish orqali taqdim etiladigan versiyadan foydalanishdan oldin sizda Yangilanish uchun talabga javob beruvchi dasturiy ta’minot litsenziyasi bo‘lishi shart. Yangilangan versiya yangi xususiyatlarni qo‘shishi mumkin, ayrim cheklangan holatlarda esa mavjud xususiyatlarni o‘chirib tashlashi mumkin. Yangilanish chiqqanda, ayrim cheklangan holatlarda Yangilanishlar faqat tarmoq operatoringiz tomonidan taklif qilinishi mumkin va bunday Yangilanishlar tarmoq operatoringiz bilan bo‘lgan shartnomaviy munosabatlarga asoslangan holda boshqariladi. Xavfsizlik dasturiy tа’minoti yoki jiddiy xatoliklarni tuzatish uchun mo‘ljallangan Yangilanish yoki boshqa muhim Yangilanishlar bunday Yangilanishlarni o‘z vaqtida olishning muhimligini hisobga olgan holda avtomatik ravishda yuklab olinishi va o‘rnatilishi mumkin.

6. Tashqi xizmatlar va kontentlar
Sizga uchinchi tomon xizmatlari ham taqdim etilishi mumkin. Samsung Fitnes dasturi va tashqi xizmatlarning kontenti, ularning aniqligi, to‘liqligi, samaradorligi yoki tegishli qonunchilik va normativ hujjatlarga mosligiga nisbatan har qanday kafolat yoki bayonotlar berish mas’uliyatini o‘zidan soqit qiladi.Tashqi xizmatlar va kontentlardan foydalanish o‘sha tashqi tomonning foydalanish shartlari, litsenziya kelishuvi, maxfiylik siyosati yoki boshqa shunga o‘xshash kelishuvlar bilan tartibga solinadi. Ushbu Xizmatning muayyan qismlariga nisbatan ochiq kodli dasturiy ta’minot litsenziyalari qo‘llanilishi mumkin, bunday hollarda ochiq kodli dasturiy ta’minot litsenziyalari ushbu Xizmatning o‘sha qismiga tegishli Kelishuv shartlariga nisbatan ustunlik qilishi mumkin.

 7. Ma’lumotlarga kirish
Dasturiy ta’minotning ayrim xususiyatlari mobil qurilmangizdan internetga kirishni talab qilishi va ularga nisbatan tarmoq yoki internet provayderingiz tomonidan o‘rnatilgan cheklovlar qo‘llanilishi mumkin. Bu Dasturiy ta’minot internetga kirish uchun mobil tarmog‘ingizdan foydalanishi, bu esa tarif rejangizga bog‘liq ravishda qo‘shimcha to‘lovlarga sabab bo‘lishi mumkin. Bundan tashqari, bu Dasturiy ta’minotning ayrim xususiyatlaridan bahramand bo‘lishingizga qurilmangizning apparat vositalari yoki ma’lumotlarga kirish imkoni va uning ishlashi ta’sir ko‘rsatishi mumkin.

8. Dasturiy ta’minotni o‘tkazish
Siz ushbu Kelishuvni yoki bu yerda ko‘rsatilgan Dasturiy ta’minotga nisbatan bo‘lgan har qanday huquqlar yoki majburiyatlarni uchinchi tomonga o‘tkazishingiz mumkin emas, biroq Dasturiy ta’minot bilan birgalikda Taqiladigan qurilmani sotish bilan bog‘liq holatlar bundan mustasno. Bunday holat yuz bersa, o‘tkazish butun Dasturiy ta’minotni (jumladan, barcha tarkibiy qismlari, multimedia va bosma materiallar, har qanday versiya yangilovlari, ushbu Kelishuv) o‘z ichiga olishi kerak va siz o‘zingizda Dasturiy ta’minotning birorta ham nusxasini olib qolmasligingiz kerak. O‘tkazma konsignatsiya kabi bilvosita o‘tkazma bo‘lmasligi kerak. O‘tkazmani amalga oshirishdan oldin Dasturiy ta’minotni qabul qilayotgan yakuniy foydalanuvchi ushbu Kelishuvning hamma shartlariga rozilik bildirishi shart.

9. Qonunlarga amal qilish
Siz Manager yoki Dasturiy ta’minotga nisbatan turli mamlakatlarda eksport cheklovi o‘rnatilganligini bilasiz. Siz Manager yoki Dasturiy ta’minotga nisbatan qo‘llaniluvchi barcha amaldagi xalqaro va milliy qonunlarga, jumladan, eksportni cheklovchi barcha qonunlar va me’yoriy hujjatlarga amal qilishga o‘z roziligingizni bildirasiz.

10. Kelishuvning tugatilishi
Ushbu Kelishuv u tugatilgunicha amalda bo‘ladi. Agar siz ushbu Kelishuv shartlari va qoidalarining birortasini buzsangiz, ushbu Kelishuv ostidagi huquqlaringiz Samsung tomonidan hech qanday ogohlantirishsiz avtomatik tarzda bekor qilinadi. Ushbu Kelishuv tugatilishi bilan siz Manager yoki Dasturiy ta’minotdan foydalanishni to‘xtatishingiz hamda Manager yoki Dasturiy ta’minotning barcha nusxalarini o‘chirib tashlashingiz lozim.

11. Kafolatlarning rad etilishi
AGAR YOZMA SHAKLDA ALOHIDA TA’KIDLANMAGAN BO‘LSA, TAQILADIGAN QURILMA BILAN BIRGA TAQDIM ETILGAN CHEKLANGAN KAFOLAT, SAMSUNG TOMONIDAN TAQDIM ETILGAN DASTURIY TA’MINOT (TAQILADIGAN QURILMA BILAN BIRGA KELGAN, YUKLAB OLINGAN YOKI BOSHQA USULDA OLINGAN BO‘LSA HAM) “SHUNDAYLIGICHA” VA “BORICHA” TAQDIM ETILIB, ULARGA SAMSUNG TOMONIDAN HECH QANDAY BEVOSITA YOKI KO‘ZDA TUTILGAN KAFOLAT BERILMAYDI. AMALDAGI QONUNCHILIK TOMONIDAN RUXSAT ETILGAN MAKSIMAL DARAJADA SAMSUNG BARCHA YAQQOL IFODALANGAN, KO‘ZDA TUTILGAN YOKI QONUNLARDA O‘RNATILGAN KAFOLATLARNI, JUMLADAN VA SHU BILAN CHEKLANMAGAN HOLDA, MAHSULOTNING SOTISHGA YAROQLILIGI, YETARLI SIFATGA EGALIGI YOKI YAXSHI ISHLASHI, MA’LUM MAQSADGA MOSLIGI, ISHONCHLILIGI YOKI FOYDALANISHGA YAROQLILIGI, ANIQLIGI, VIRUSLARDAN XOLILIGI, TINCH ISHLASHI, UCHINCHI TOMON HUQUQLARINI BUZMASLIGI YOKI HUQUQLARNING BOSHQA TARZDA BUZILMASLIGIGA OID KO‘ZDA TUTILGAN KAFOLATLARNI RAD QILADI. AYRIM YURISDIKSIYALARDA KO‘ZDA TUTILGAN KAFOLATLARNING ISTISNO QILINISHI YOKI CHEKLANISHIGA RUXSAT BERILMAYDI, SHUNING UCHUN YUQORIDAGI ISTISNOLAR YOKI CHEKLOVLAR SIZGA NISBATAN QO‘LLANILMASLIGI MUMKIN.

12. Samsung ilovalari va xizmatlari
Ba’zi ilovalar va/yoki xizmatlar Taqiladigan qurilmaga oldindan o‘rnatilgan yoki yuklab olish uchun mavjud bo‘lishi mumkin. Bunday ilovalar va/yoki xizmatlar Samsung xizmatlariga a’zolikni (“Samsung Account”) talab qilishi mumkin. Samsung Account yuzasidan huquq va majburiyatlaringiz alohida shartlar va qoidalarda hamda Samsung Account maxfiylik siyosatida ko‘rsatib o‘tilgan.

13. Mas’uliyatning cheklanishi
SAMSUNG USHBU DASTURIY TA’MINOT, UNING KONTENTI YOKI FUNKSIYALARIDAN FOYDALANISH YOKI FOYDALANA OLMASLIKDAN, BUNDAY FOYDALANISH YOKI FOYDALANA OLMASLIKDAN KELIB CHIQADIGAN YOKI UNGA TEGISHLI HAR QANDAY ZARARLAR, UNING QANDAY TURDA BO’LISHIDAN QAT’I NAZAR, JUMLADAN VA SHU BILAN CHEKLANMAGAN HOLDA, XATOLIKLAR, TUSHIRIB QOLDIRISHLAR, UZILISHLAR, NUQSONLAR, ISHLASH YOKI O‘TKAZISHDAGI KECHIKISH, KOMPYUTER VIRUSI, ULANISHDAGI XATOLIK, TARMOQ TO‘LOVLARI TUFAYLI YOKI ULAR BILAN BOG‘LIQ RAVISHDA YUZAGA KELADIGAN ZARARLAR VA BOSHQA HAR QANDAY BEVOSITA, BILVOSITA, MAXSUS, TASODIFIY, IKKILAMCHI YOKI NATIJAVIY ZARARLAR UCHUN, HATTO SAMSUNG KOMPANIYASIGA BUNDAY ZARARLARNING BO‘LISHI MUMKINLIGI MA’LUM BO‘LGAN HOLLARDA HAM, MIJOZ OLDIDA JAVOBGAR HISOBLANMAYDI. AYRIM YURISDIKSIYALAR TASODIFIY YOKI NATIJAVIY ZARARLARNI ISTISNO QILISH YOKI CHEKLASHGA RUXSAT BERMAYDI, SHUNING UCHUN YUQORIDAGI ISTISNOLAR YOKI CHEKLOVLAR SIZGA NISBATAN QO‘LLANILMASLIGI MUMKIN.YUQORIDA AYTILGANLARGA QARAMASDAN, BARCHA YO‘QOTISHLARINGIZ, ZARARLARINGIZ, DA’VO SABABLARI, JUMLADAN VA SHU BILAN CHEKLANMAGAN HOLDA, USHBU SHARTNOMAGA ASOSLANGAN HOLATLARDAN, HUQUQLARNING BUZILISHIDAN YOKI BOSHQA TARZDA DASTURIY TA’MINOTDAN FOYDALANISHINGIZ YOKI USHBU KELISHUVNING ISTALGAN QOIDASIDAN KELIB CHIQADIGAN ZARARLAR UCHUN SAMSUNG KOMPANIYASINING SIZNING OLDINGIZDAGI JAMI JAVOBGARLIGI, XARIDOR AYNAN SHU DASTURIY TA’MINOT UCHUN TO’LAGAN MIQDORDAN ORTIQ BO‘LMAYDI. YUQORIDA AYTILGAN CHEKLOVLAR, ISTISNOLAR VA JAVOBGARLIKNI RAD ETISH (JUMLADAN, 11- VA 12-BO‘LIMLAR), HATTO HAR QANDAY TUZATISH O‘ZINING ASL MAQSADIGA ERISHA OLMAGAN HOLLARDA HAM, AMALDAGI QONUNLAR TOMONIDAN RUXSAT BERILGAN MAKSIMAL DARAJADA QO‘LLANILADI.

14. Amaldagi qonunlar
Qonun shartlaridagi ziddiyatlarga qaramasdan, ushbu Kelishuv siz rezidenti hisoblangan mamlakat yurisdiksiyasining qonunlari tomonidan tartibga solinadi. Ushbu Kelishuv qo‘llanilishi yaqqol tarzda istisno qilinadigan Tovarlarning xalqaro oldi-sotdi shartnomalari to‘g‘risidagi BMT konvensiyasi tomonidan tartibga solinmaydi.

15. Nizolarning hal qilinishi
Agar ushbu Kelishuv yoki Dasturiy ta’minotdan foydalanish natijasida kelib chiqqan bahs, ziddiyat yoki kelishmovchilikni muzokaralar yo‘li bilan hal qilib bo‘lmasa, u siz rezidenti hisoblangan yurisdiskiyasidagi sudlarning favqulodda bo‘lmagan yurisdiksiyasi tomonidan ko‘rib chiqiladi. Yuqorida aytilganlarga qaramasdan, Samsung har qanday yurisdiksiyadagi sud himoya vositalarini (yoki huquqiy himoyaning muqobil choralarini) qo‘llashi mumkin.

16. Kelishuvning yaxlitligi
Ushbu Kelishuv siz bilan Samsung o‘rtasidagi Dasturiy ta’minotga oid yaxlit kelishuv hisoblanib, u Dasturiy ta’minot yoki ushbu Kelishuv tomonidan qamrab olingan istalgan mavzuga oid barcha avvalgi yoki ayni paytdagi og‘zaki yoki yozma muzokaralar, takliflar va bayonotlarning o‘rnini egallaydi. Agar ushbu Kelishuvning biror sharti bekor qilingan, haqiqiy emas, yuridik kuchga ega emas yoki noqonuniy deb topilsa, uning boshqa shartlari to‘liq kuchga va ta’sirga ega bo‘lishda davom etadi.

